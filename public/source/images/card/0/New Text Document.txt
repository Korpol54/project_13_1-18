THE FOOL
ไพ่หมายเลข 0 ไพ่แห่งการเริ่มต้น เป็นไพ่แห่งการผจญภัย อิสระ และพร้อมที่จะเดินหน้าแม้ข้างหน้าจะเป็นอันตราย เด็กหนุ่มในไพ่เป็นคนที่เหมือนจะโง่ ในสายตาคนอื่น แต่เค้าอาจจะพอใจที่จะลุยเดินหน้าแม้ข้างหน้าจะมีหน้าผา การเตรียมใจ เตรียมพร้อมเผชิญหน้ากับอันตราย เพื่อสิ่งที่ตัวเองต้องการ เป็นเหมือนอิสระที่แท้จริงที่เด็กคนนี้ต้องการ ไพ่ใบนี้ถ้าเป็นไพ่ที่บ่งบอกลักษณะของคน ก็จะเป็นคนที่มีลักษณะมีความคิดอิสระ ความรักอิสระ ดูไร้เดียงสา ซึ่งจริงๆก็อาจจะไม่ได้ไร้เดียงสา แต่เราเลือกว่าเราชอบแล้ว รักแล้ว ที่จะตามสิ่งที่ฝันตามสิ่งที่ชอบ แม้จะประสบความสำเร็จหรือไม่ก็ตาม

THE MAGICIAN
ไพ่หมายเลข 1 ไพ่ใบนี้บ่งบอกถึงพลัง ความรู้ ความสามารถ ที่สามารถสร้างสิ่งต่าง ๆ ขึ้นมาใหม่ได้ ตัวจอมเวทย์ในไพ่ มือขวาถือคทาที่ชี้ขึ้นฟ้า มืซ้าย ชี้ลงพื้น เป็นการเชื่อมพลังจักรวาลและพื้นโลก ความเป็นจริงและจิตวิญญาณ บนโต๊ะมี เหรียญ ดาบ ไม้ และถ้วย ซึ่งเป็นวัตถุสัญลักษณ์ในไพ่ชุดเล็ก ที่เปรียบเสมือ ดิน น้ำ ลม ไฟ หรือ วัตถุ อารมณ์ ความปรารถนา และความรู้ บ่งบอกให้เห็นว่าชายผู้นี้เข้าใจ มีความรู้ มีความสามารถที่จะจัดการอย่างบนโลกได้ ไพ่ใบนี้บ่งบอกลักษณะของคนที่มีความรู้ ความสามารถ ฉลาด เข้าใจโลก เป็นนักวิชาการ นักวิจัย  แต่ในอีกมุมนึงก็อาจจะดูเป็นคนที่พูดดี พูดเก่ง มีความรู้ มากเกินกว่าที่จะเป็นปฏิบัติจริง

THE HIGH PRIESTESS
ไพ่หมายเลข 2 ไพ่ใบนี้บ่งบอกถึงพลังลึกลับซ่อนเร้น จิตวิญญาณ สัญชาตญาณ ความคิดที่ซ่อนเร้น ความซับซ้อน ไม่ชัดเจน เหมือนพระจันทร์ที่ส่องแสงสลัวตอนกลางคืน ราชินีพระจันทร์ ผู้มีความไร้เดียงสาบริสุทธิ์ในตัว ดูภายนอกก็ดูตรง ๆ แต่ภายในกลับลึกลับ ซับซ้อน ดูน่าค้นหา ไพ่ใบนี้บ่งบอกถึงคนที่มีสัญชาตญาณ มีเซนส์ มีความลึกลับ ซับซ้อนในความคิดและการกระทำ แม้อาจจะไม่ใช่เรื่องดี ที่มีความขัดแย้งและปกปิด แต่จริง ๆ แล้วสิ่งที่ปกปิดไว้นั้นกลับมีความไร้เดียงสาบริสุทธิ์อยู่

THE EMPRESS
ไพ่หมายเลข 3 ไพ่ใบนี้มีความหมายถึงความอุดมสมบูรณ์ ธรรมชาติ ความสวยงาม ความเป็นแม่ และ การให้กำเนิด การมีลูก บุคคลที่มีลักษณะตามไพ่ใบนี้นั้น จะเป็นคนที่ดูแลทุกคนเป็นอย่างดี มอบความรักให้อย่างทั่วถึง มีเสน่ห์อำนาจที่อีกฝ่ายยอมให้หมดทั้งใจ อาจหมายถึงคนที่มีความเป็นแม่ หรือเป็นแม่จริง ๆ เลี้ยงและดูแลลูกอย่างดีก็เป็นได้ ไพ่ใบนี้ส่วนใหญ่ถ้าคนเป็นคู่กันแล้ว ก็อาจจะหมายความถึงการให้กำเนิดลูก ถ้าใครรอมีลูกหรือถามเรื่องมีลูก แล้วออกไพ่ใบนี้ขึ้นมา ก็มีแววจะตั้งครรภ์

THE EMPEROR
ไพ่หมายเลข 4 พ่ใบนี้มีความหมายถึง ความมั่นคง ความควบคุม ความนิ่ง ความเป็นพ่อ ที่เข้มแข็ง การดูแลปกป้อง ไพ่จักรพรรดิใบนี้เป็นไพ่ที่บ่งบอกถึงคนที่มีลักษณะของความเป็นพ่อ เป็นผู้ชายสูง เป็นคนที่นิ่ง มั่นคง พร้อมดูแลปกป้องทุกคนด้วยกำลังและความสามารถที่มี อาจดูเป็นคนแข็ง ๆ เป็นคนตรง  ๆ ไม่อ่อนโยน อ่อนหวาน แต่ก็มีความมั่นคง และจริงใจ ไพ่ใบนี้อาจหมายถึงบุคคลที่มีอายุมาก เป็นหัวหน้า เป็นผู้นำคนอื่น หรือคนที่มีประสบการณ์ในด้านต่างๆสูง

THE HIEROPHANT
ไพ่หมายเลข 5 ไพ่ใบนี้มีความหมายถึง จารีต ประเพณี ศาสนา พิธีกรรม การสั่งสอนเผยแพร่ ไพ่ใบนี้เป็นลักษณะของไพ่ที่บ่งบอกถึงอะไรที่เป็นข้อตกลงร่วม เป็นกฏ เป็นประเพณี จารีต ที่ประพฤติตาม รวมถึงความเชื่อและศาสนา ถ้าพูดถึงลักษณะคน ก็จะเป็นได้ทั้งพระ บาทหลวง ไปยันถึง ครูอาจารย์ ผู้สั่งสอน ผู้อบรมให้ความรู้ต่างๆ หรืออาจเป็นคนที่ประพฤติตนตามจารีต เป็นคนอนุรักษ์นิยม ทำตามสิ่งที่เรียนรู้มา ไม่นอกกรอบ พิธีกรรมต่างๆทางศาสนา และรวมถึงงานแต่งงานที่มีพิธีกรรมต่าง ๆ ไพ่ใบนี้ก็สามารถให้ความหมายเช่นนั้นได้

THE LOVERS
ไพ่หมายเลข 6 ไพ่ใบนี้มีความหมายถึง ความรัก พรหมลิขิต การพบเจอ ความเข้ากันได้ โอกาสที่เข้ามา ทางเลือก ไพ่ใบนี้ชื่ออาจเหมือนความรัก ความสมหวัง แต่อันที่จริงแล้ว ไพ่ใบนี้คือทางเลือก ถ้าดูจากรูปบนไพ่ จะเห็นว่า เทวดาได้ทำให้คนสองคนมาเจอกัน เปรียบเหมือนพรหมลิขิต แต่ก็ยังไม่ได้ตัดสินใจอะไรชัดเจนขึ้นมา เพราะถ้าดูจะเห็นว่า ฝ่ายหญิง หรือ อีฟ มองหน้าเทวดราเหมือนสงสัยว่า "ผู้ชายคนนี้ใช่จริง ๆ รึเปล่า" ดังนั้นไพ่ใบนี้จึงเปรียบเสมือนโอกาสที่เข้ามา ซึ่งเราต้องเลือกและตัดสินใจ

THE CHARIOT
ไพ่หมายเลข 7 ไพ่ใบนี้มีความหมายถึง ความมุ่งมั่น แน่วแน่ ความมุทะลุ และความสามารถในการควบคุม การเดินทาง ความหมายของไพ่ใบนี้จะเป็นไพ่แห่งการเคลื่อนที่ การมุทะลุ เพื่อไปให้ถึงชัยชนะ ดังนั้นไพ่นี้จึงเปรียบเสมือนไพ่ที่พร้อมออกศึกเพื่อชัยชนะ แม้ยังไม่รู้ว่าตัวเองจะชนะหรือไม่ แต่ก็พร้อมลุยไปข้างหน้าด้วยความสามารถทั้งหมดที่มี ถ้าให้เปรียบเหมือนการเจอสิ่งกีดขวาง คนอื่นคงหักหลบ แต่อัศวินรถไม้เขาจะพุ่งชนไปตรง ๆ ให้สิ่งกีดขวางหรือ กำแพงพังไป ลักษณะของคนที่เป็นอัศวินรถม้านั้น จะเป็นคนที่ค่อนข้าง มุทะลุ ดุดัน และดื้อในความคิดของตัวเองและแนวทางของตัวเอง แต่ก็เป็นคนที่เชื่อฟังคำสั่งของคนที่ตัวเองเคารพยอมรับได้ดีอีกด้วย

STRENGTH
ไพ่หมายเลข 8 ไพ่ใบนี้มีความหมายถึง ความเข้มแข็ง ความอดทน  การควบคุมจิตใจ ไพ่ใบนี้ความหมายเปรียบเหมือนความเข้มแข็งที่เราสามารถควบคุมภายในจิตใจ สามารถต้านทานความดุดัน ความโกรธ ความดิบเถื่อนซึ่งเปรียบเสมือนสิงโตในตัวเองลงได้ เพราะนั้นคือความแข็งแกร่งที่แท้จริง ไพ่ใบนี้ถ้าเป็นตำแหน่งแทนตัวบุคคลจะหมายถึง คนที่มีความเข้มแข็งแบบ อ่อนนอก แข็งใน ข้างในจิตใจเข้มแข็ง อ่อนโยนแต่ไม่อ่อนแอ อาจหมายถึงการที่เรามีความเข้มแข็ง สามารถเอาชนะอุปสรรคปัญหาต่างๆได้อย่างดีอีกด้วย

THE HERMIT
ไพ่หมายเลข 9 ไพ่ใบนี้มีความหมายถึง การปลีกวิเวก การแยกตัว การค้นหาตัวเอง ดูจิตใจตัวเอง การแยกตัวเพื่อมองสถานการณ์ในมุมกว้าง ไพ่ใบนี้เปรียบเสมือน นักพรต ที่ออกค้นหาตัวเอง ค้นหาคำตอบที่เราตามหา หรืออาจไปถึงเรื่องการเข้าถึงเรื่องจิตวิญญาณของตัวเอง ถ้าคนที่มีไพ่ใบนี้เป็นตัวแทน ก็หมายถึงคนที่ค่อนข้างจะแยกตัวออกจากสังคม เป็นคนที่แยกตัวออกไป เพื่อจะค้นหาตัวเอง หาคำตอบบางอย่าง หรือมองปัญหาในมุมกว้าง อาจหมายถึง พระ นักบวช ฤาษี ที่ปลีกวิเวก ธุดงค์ ก็เป็นได้ครับ

WHEEL OF FORTUNE
ไพ่หมายเลข 10 ไพ่ใบนี้มีความหมายถึง โชคชะตาที่เปลี่ยนแปลง การเปลี่ยนแปลงที่ไม่สามารถควบคุมได้ ความโชคดี ไพ่ใบนี้เป็นไพ่ที่มีความหมายง่ายๆตรงๆ คือการเปลี่ยนแปลง แต่เวลาตีความจะตีได้ยาก เพราะเราไม่รู้เลยว่ามันหมุนไปทางไหน ดวงจะดีหรือร้าย ก็ไม่ทราบแน่ชัดครับ อาจต้องดูไพ่ประกอบ คือ ไพ่ทางซ้ายของไพ่วงล้อโชคชะตานี้ จะหมายถึงจุดเริ่มต้น อดีต หรือปัจจุบัน กำลังหมุนไปไพ่ทางขวาคือ สิ่งที่กำลังจะเปลี่ยนไปถึง หรืออนาคตนั่นเอง เนื่องจากไพ่ใบนี้เป็นไพ่ชุดใหญ่ การเปลี่ยนแปลงจึงเป็นสิ่งที่เราควบคุมได้ยาก เหมือนเป็นโชคชะตาจากฟ้าที่เรากำหนดไม่ได้

JUSTICE
ไพ่หมายเลข 11 ไพ่ใบนี้มีความหมายถึง ความยุติธรรม ความเท่าเทียม การปรับสมดุลให้เท่าเทียม การตัดสินใจอย่างยุติธรรม กฏหมาย ไพ่ใบนี้จะมีความหมายในลักษณะความยุติธรรม อะไรถูกก็คือถูก อะไรผิดก็คือผิด ตัดสินใจด้วยหลักเหตุผล ไม่ใช้อารมณ์ตัดสิน ไม่ลำเอียง เป็นการปรับสมดุลอย่างเท่าเทียมกัน คือการทำแล้วต้องได้ผลที่ทำอย่างเท่าเทียม ทำดีได้ดี ทำชั่วได้ชั่ว ไพ่ใบนี้ถ้าเป็นลักษณะคน จะหมายถึงคนที่ตัดสินใจอย่างยุติธรรม ได้รับอะไรก็จะตอบแทนอย่างเท่าเทียม มีเหตุผล อาจหมายถึง ข้าราชการ ตำรวจ อัยการ ผู้พิพากษา หรือรวมๆคือผู้ที่มีอำนาจบังคับใช้กฏหมาย

THE HANGED MAN
ไพ่หมายเลข 12 ไพ่ใบนี้มีความหมายถึง การเสียสละ การพัก ชั่วคราวเพื่อมองมุมใหม่ การตระหนักรู้  ไพ่ใบนี้โดยปกติคนมักจะแปลกันไม่ค่อยดีเท่าไหร่นัก เพราะเป็นไพ่ของชายที่ถูกทรมานโดยการห้อยหัว แต่จริงๆแล้ว ไพ่ใบนี้ค่อนข้างจะมีความหมายที่ดีในระดับนึง เพราะตัวชายคนนี้โอเคที่จะถูกห้อยหัว และการห้อยหัวทำให้เค้าสามารถมองมุมใหม่ๆ จนตระหนักรู้อะไรบางอย่างได้ ดังนั้นไพ่ใบนี้โดยปกติจะหมายถึง การที่เราพัก หรือทนทรมานกับเรื่องบางอย่าง แต่เราก็รับได้ แล้วก็ทำให้เราได้เรียนรู้ ได้ตระหนักรู้อะไรบางอย่างขึ้นมาด้วย

DEATH
ไพ่หมายเลข 13 ไพ่ใบนี้มีความหมายถึง การจบสิ้นเพื่อเริ่มต้นใหม่ การเปลี่ยนแปลงสภาพ ไพ่ใบนี้เป็นไพ่ที่ปกติคนมักจะตกใจและกลัวเพราะมันหมายถึงเกี่ยวกับความตาย แต่อันที่จะจริงแล้ว ความหมายของมันคือการเปลี่ยนแปลง การจบบางสิ่งเพื่อเริ่มใหม่ โดยความหมายจะดีหรือไม่ดี ก็แล้วแต่สถานการณ์และไพ่อื่น ๆ ประกอบ แต่ถ้าดูตามเนื้อความของไพ่แล้วจะพบว่า พระสังฆราชได้มาหยุดยั้งการนำพาความตายของยมทูตไว้ นั่นก็หมายความว่าสิ่งที่ไม่ดีที่ผ่านมามันกำลังจะจบลง ไพ่ใบนี้อาจหมายถึง การเดินทางไปต่างประเทศ การไปโรงพยาบาล หรือสถานที่ที่คนตายได้

TEMPERANCE
ไพ่หมายเลข 14 ไพ่ใบนี้มีความหมายถึง การหาสมดุล การปรับตัว การทดลอง และความอดทน ไพ่ใบนี้ถ้าดูจากรูป เทวดาไม่ก้าวลงน้ำซะทีเดียว ขาข้างนึงยังอยู่บนบกอยู่ นั่นหมายความว่าเป็นการที่ยัง ไม่ตัดสินใจ การที่ยังดูสถานการณ์อยู่ หรือกำลังปรับตัว ทดลอง อยู่ ดังภาพที่เทวดาผสมถ้วยสองถ้วยที่แตกต่างเข้าด้วยกัน เป็นการหา สมดุล ระหว่างสิ่งต่าง ๆ ที่ตรงข้ามกันในสถานการณ์นั้น ๆ

THE DEVIL
ไพ่หมายเลข 15 ไพ่ใบนี้มีความหมายถึง การผูกมัด ความหลงใหล การเสพติด เซ็กส์ หรือกรรมที่ทำให้มีการผูกมัด ไพ่ใบนี้เป็นไพ่ที่ใคร ๆ เห็นก็จะแปลไม่ค่อยดีนัก อาจเพราะตัวไพ่เป็นปีศาจที่ใคร ๆ ค่อนข้างเกรงกลัว  แต่จริง ๆ แล้วไพ่ใบนี้หมายถึง ความหลงใหล การยึดติด ความงมงาย อาจเป็นได้ทั้งน้อยและมาก อาจหมายถึงว่าเราจดจ่อกับสิ่งใดสิ่งนึงมาก ๆ เช่น ติดซีรีย์ละคร ติดแฟน ติดเพื่อน ติดการเล่นกีฬา ก็เป็นได้ ซึ่งแน่นอนว่าการที่เราติดอะไรเยอะๆ ย่อมส่งผลเสียต่อเราในบางมุม เช่น เสียสุขภาพกาย สุขภาพจิต ไพ่ใบนี้อาจหมายถึงกรรมที่เราได้ก่อไว้ ที่มันได้ผูกไว้ ทำให้เรายังติดอยู่กับสิ่งๆนั้นไม่หลุดไปเสียที หรืออาจแปลว่าการทำอะไรที่ผิดศีลธรรม ก็ได้ เนื่องจากมันมีความหลงมัวเมาอยู่

THE TOWER
ไพ่หมายเลข 16 ไพ่ใบนี้มีความหมายถึง การเปลี่ยนแปลงกระทันหัน เปลี่ยนแปลงอย่างรุนแรง การพังทลาย ไพ่หอคอยใบนี้ โดยปกติก็มักจะแปลในทางที่ไม่ดีนัก เพราะไพ่มันเกี่ยวกับการพัง การเกิดภัยพิบัติ การเกิดอุบัติเหตุ แต่ไพ่ใบนี้จริง ๆโดยหลักรวมๆแล้วแปลว่า การเปลี่ยนแปลง สิ่งที่เราสร้างขึ้นมาได้พังลง ถ้าดูจากตัวไพ่หอคอย หอคอยนี้ได้ถูกสร้างขึ้นมาบนพื้นที่ที่ไม่ควรสร้างเท่าไหร่นัก มันไม่มันคง สิ่งที่เราสร้างขึ้นมาอย่างไม่มั่นคง มันกำลังพังลงอย่างรวดเร็ว ไม่ว่าจะความสัมพันธ์ ความรัก หรือรวมไปถึงพวกความกังวล ความคิดต่างๆที่เราสร้างขึ้นมา (แม้แต่กรรม หรือ โซ่จาก The Devil ก็ด้วย) กำลังพังลงอย่างฉับพลัน แล้วเราต้องออกมาจากสิ่งนั้นแล้ว ดังนั้นไพ่ใบนี้จะมองว่าดีหรือไม่ดีก็ได้ อยู่ที่ไพ่ประกอบใบอื่น ๆ หรือสถานการณ์ตอนนั้น

THE STAR
ไพ่หมายเลข 17 ไพ่ใบนี้มีความหมายถึง ความหวัง การฟื้นฟูรักษา การเริ่มต้นใหม่ พ่ใบนี้เป็นไพ่เป็นไพ่แห่งดวงดาวที่ส่องสว่างเป็น ความหวัง การเริ่มต้นใหม่ ผู้หญิงในไพ่ที่เปลื้องผ้าที่แสดงถึงความบริสุทธิ์ เท้าข้างนึงอยู่ในน้ำ ซึ่งน้ำแสดงถึงอารมณ์ความรู้สึก แสดงถึงการที่เป็นคนที่สามารถรับรู้ถึงอารมณ์ตัวเองได้ดี เธอคนนี้กำลังฟื้นฟูแหล่งน้ำ และพื้นดิน ให้กลับมาอุดมสมบูรณ์ เกิดใหม่ ถ้าหากดูไพ่ใบนี้เป็นเหมือนแสงที่ส่องทาง ให้ความหวัง ไพ่ใบนี้ยังหมายถึงการฟื้นฟูสภาพจิตใจ อารมณ์ ไปในทางที่ดีขึ้นได้อีกด้วย จากการที่เธอในรูปเทน้ำเพื่อฟื้นฟูพื้นดิน (สภาพภายนอก) และน้ำ (สภาพจิตใจ)

THE MOON
ไพ่หมายเลข 18 ไพ่ใบนี้มีความหมายถึง ความกังวล ความกลัว สิ่งที่กลัวเก็บซ่อนไว้จะถูกเปิดเผย อารมณ์อ่อนไหว ความรู้สึกไม่ปลอดภัย ไพ่ใบนี้เป็นไพ่ที่เกี่ยวกับอารมณ์โดยตรง ความรู้สึกที่ซ่อนเร้นไว้ในความมืด ซ่อนไว้ใต้อารมณ์คล้ายกุ้งแม่น้ำที่คลานขึ้นมาจากในน้ำ ก็จะเปิดเผยขึ้นมา เช่น ความกลัว ความกังวล และความรู้สึกไม่ปลอดภัย เหมือนหมาป่าในรูปที่ปกติจะหลบซ่อนในความมืด แต่ถูกแสงจันทร์สว่างทำให้ ศัตรูอาจเห็นได้ง่าย

THE SUN
ไพ่หมายเลข 19 ไพ่ใบนี้มีความหมายถึง ความสดใส ความสุข ความสำเร็จ สิ่งดีๆที่กำลังเข้ามา สิ่งที่กำลังเปิดเผยชัดเจน ความขุ่นมัวที่หายไป ไพ่ใบนี้ถ้าจะให้ดูถือว่าเป็นไพ่ที่ผมคิดว่าดีที่สุดในไพ่ 22 ใบ เลยก็ว่าได้ โดยเฉพาะในด้านความคิด อารมณ์ ไพ่ใบนี้เปรียบเสมือนแสงอาทิตย์ที่ส่องสว่าง ให้ความสดใสแก่ทุกชีวิต ไพ่จึงหมายถึง ความสุข ความร่าเริง ความแจ่มใส ทุกๆอย่างกำลังเป็นไปในทางที่ดี และตัวดอกทานตะวันที่หมายถึงความหวัง ทำให้ไพ่ใบนี้ดูสดใสขึ้นไปอีก ไพ่ใบนี้ยังเหมือนแสงสว่างที่ส่องไปยังพื้นที่ที่มืดมิด ทำให้เรามองเห็นอะไรที่ชัดเจนขึ้น จึงมีความหมายถึง การเปิดเผย การสะสาง สิ่งที่ปิดบัง ขุ่นมัว ได้ เช่น ความลับที่ถูกเปิดเผย เรื่องที่กังวลใจจะได้รับการคลี่คลาย

JUDGEMENT
ไพ่หมายเลข 20 ไพ่ใบนี้มีความหมายถึง การตัดสิน ผลของกรรม ผลของการกระทำ สิ่งที่ถูกปิดไว้จะถูกเปิดเผย ไพ่ใบนี้ความหมายของมันคือก็จะคล้ายๆ ทำดีได้ดี ทำชั่วได้ชั่ว ครับ มันถึงเวลาที่ดวงชะตาจะเปลี่ยนแปลงแล้ว คล้ายไพ่หมายเลข 10 Wheel of Fortune  เพียงแต่ไพ่ใบนี้คือสิ่งที่รอคอย สิ่งที่คั่งค้าง มันจะถึงเวลาสะสางแล้วครับ กรรมในอดีต กรรมในปัจจุบัน จะได้รับการตัดสินแล้ว บางสิ่งบางอย่างกำลังจะจบลง และเริ่มต้นใหม่ไปในทางที่ผลกรรมที่เราได้ทำไว้ ตัวไพ่ยังหมายถึงการเปิดเผย สิ่งที่ถูกเก็บไว้ สิ่งที่ค้างคาใจ ก็จะได้รับการเปิดเผยสะสาง

THE WORLD
ไพ่หมายเลข 21 ไพ่ใบนี้มีความหมายถึง ความสมบูรณ์ การจบสิ้น ความสุข ความมีอิสระ ไพ่ใบนี้เป็นไพ่ใบสุดท้ายในชุด Major Arcana ซึ่งก็หมายความว่าเป็นไพ่ที่จบสิ้น สมบูรณ์ ในทุกๆอย่าง มีอิสระและหลุดพ้นจากพันธนาการต่างๆแล้ว ซึ่งดูจากสีหน้าของหญิงสาวบนไพ่ก็พบว่าเธอเต้นรำอย่างมีความสุขและมีอิสระจากพันธนาการทั้งปวง นอกจากนี้ไพ่ใบนี้ยังหมายถึง อารมณ์ที่เราพอใจ สภาพจริงๆมันอาจไม่ได้ดีมาก แต่เราพอใจ พอเพียง ไม่มีอะไรต้องกังวลในสถานการณ์ที่เกิดขึ้น และไพ่ใบนี้อาจหมายถึงการเดินทางไปต่างประเทศ ไปดูโลกกว้างได้อีกด้วย