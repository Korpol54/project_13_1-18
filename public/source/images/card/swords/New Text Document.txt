ACE OF SWORDS
ไพ่ Ace หรือไพ่หมายเลข 1 หมายถึงการเริ่มต้นใหม่ การได้รับโอกาสใหม่ มีสิ่งใหม่ๆเข้ามา และตัวไพ่ ดาบ ที่หมายถึง ความคิด ความรู้ ตรรกะเหตุผล การติดต่อสื่อสาร ทำให้ไพ่ใบนี้หมายถึงจุดเริ่มต้นใหม่ๆทางความคิด ความหมายจึงหมายถึงความชัดเจน ชัดแจ้ง การตัดสินใจที่เด็ดขาด ตัดสิ่งที่มัวหมองออกไป เหมือนถึงเวลาแล้วที่คุณจะเริ่มต้นทำอะไรที่ถูกต้องตามหลักเหตุผล ไพ่ใบนี้ความหมายดีไม่ดี ก็แล้วแต่มุมมอง บางทีก็อาจทำให้คุณรู้สึกแย่ทางอารมณ์ แต่การตัดสินใจเลือกทางที่ถูกตามหลักเหตุผลย่อมดีกว่าอยู่แล้วครับ ไพ่ใบนี้ยังพูดถึงการเริ่มติดต่อพูดคุยเพื่อเคลียร์สิ่งที่คับข้องใจให้ชัดเจนขึ้น

TWO OF SWORDS
ไพ่ใบนี้เป็นไพ่หมายเลขสอง จึงเหมือนมีตัวเลือก ที่มีความสมดุล มีทางเลือกสองทางให้เลือก แต่เราก็ยังไม่เลือก เรายังถือไว้เท่าๆกันแบบนั้น แม้เราจะปิดตาตัวเองเพื่อป้องกันสิ่งต่างๆที่ทำให้เราเกิดความลำเอียงในการตัดสินใจ แต่ก็ยังเลือกตัดสินใจไม่ได้อยู่ดี คุณอยู่ในสภาพที่คิดว่าการปล่อยปัญหาไว้แบบนี้เรื่อยๆ คงทำให้สถานการณ์มันผ่านไปได้เอง ปัญหาจบลงไปเองซักวัน ซึ่งมันก็จะทำให้คุณต้องคอยปิดกั้นอารมณ์ ปิดกั้นการตัดสินใจตัวเองอยู่เรื่อยๆ

THREE OF SWORDS
ความหมายของไพ่ใบนี้จึงเป็นเป็นเรื่องเศร้า ด้วยภาพด้านหลังที่เป็น พายุเมฆฝน กระหน่ำ เหมือนจะเกิดเรื่องบางเรื่องที่ทำให้คุณได้รับรู้ความจริง ได้รับรู้เหตุผล ต่างๆ แล้วมันก็ทำร้ายจิตใจคุณได้ ทำให้คุณรู้สึกเศร้า จิตตก ความรุนแรงของพายุความเศร้าแล้วแต่สถานการณ์ และไพ่ประกอบและจากไพ่ที่เป็นรูปหัวใจ ซึ่งอาจดูไปทางแนวความรัก แต่ไพ่ใบนี้อาจจะพูดได้ถึงในหลายๆด้านได้ เช่น เรื่องการงาน การเงิน บางทีคุณอาจจะรักงานที่ทำ แต่มีเหตุผลที่ทำให้ต้องย้ายหรือลาออก ก็เป็นไปได้ นอกจากนี้ความเป็นเลขสาม อาจหมายถึง เรื่องการเลือก การรักสามเส้าได้อีกด้วย

FOUR OF SWORDS
ไพ่ใบนี้มีความหมายถึงการหยุดพัก ทั้งทางใจและกาย เป็นไพ่ที่ปัญหาอาจจะยังไม่จบก็ได้ แต่คุณก็ขอพักไว้ก่อนนะตอนนี้

FIVE OF SWORDS
หากมองในมุมผู้ชนะ ก็เหมือนผู้ชนะการประลอง เป็นเจ้ายุทธจักรที่ชนะก็จริง แต่ก็ไม่ได้มีอะไรกลับมา ไม่ว่าจะเรื่องเพื่อน ความสัมพันธ์กับคนรอบข้าง หรือสิ่งที่ต้องสูญเสียไประหว่างการต่อสู้ ถึงแม้ชนะแต่ก็ไม่มีอะไรดีเลย หากมองในมุมผู้แพ้ ก็คือผู้ที่ต้องพ่ายแพ้ไป สูญเสียความมั่นใจ และต้องเดินจากไปจากสถานการณ์นี้ ไพ่ใบนี้จึงมองไปในแง่ลบ มีการขัดแย้งกัน ทะเลาะกัน และมีการสูญเสีย

SIX OF SWORDS
ในมุมมองกว้างๆ ใบนี้อาจมองได้หลายแบบ ว่าเราจะเลือกเดินหน้าเปลี่ยนแปลงไปทางไหน แต่หลักสำคัญของมันก็คือ เราทิ้ง เราปล่อยสิ่งที่ไม่ดีต่อเรา สิ่งที่ไม่ดีกับใจเราไว้ด้านหลัง จะมุ่งหน้าไปทางไหนก็ต้องดูอีกทีว่าไพ่ประกอบและสถานการณ์เป็นยังไง

SEVEN OF SWORDS
ไพ่ ดาบ ที่เป็นสัญลักษณ์ของการคิด เหตุผล การติดต่อสื่อสาร ไพ่ใบนี้เป็นการขโมยสิ่งเหล่านี้ออกมาโดยที่อีกฝ่ายที่โดนขโมยไม่รู้ตัว ก็เปรียบเสมือน การแอบทำลับหลัง อาจหมายถึงการ ปิดบัง การแอบลักลอบ ไพ่ใบนี้ความหมายอาจแปลได้ตรงๆว่า โดนขโมยเงิน สิ่งของก็ได้ หรือโดนขโมยความคิดก็ได้ เช่น โดนขโมยผลงาน ขโมยแนวคิด อาจหมายถึงการแอบทำลับหลังเป็นได้ทั้งร้าย เช่น การโกง การแอบนินทา ใส่ร้ายป้ายสี ขโมย และทั้งดี เช่น การวางแผนที่ไม่ให้ใครรู้เพื่อผลลัพธ์ที่ดีกว่า การวางแผนทำเซอไพรซ์ เป็นต้น

EIGHT OF SWORDS
ความหมายของไพ่ใบนี้คือ การที่เราไม่สามารถเลือกทำอะไรได้เลย ไม่สามารถตัดสินใจ ไม่สามารถดำเนินการได้ เหมือนคุณโดนกรอบความคิดของตัวเองล้อมเอาไว้ แม้อยากจะไปก็ไปไม่ได้ และไพ่ใบนี้ก็ยังหมายถึงการถูกกักขัง ไม่ว่าจะกักขังจองจำจริงๆ หรือโดนกักขังทางความคิด หรือก็ตาม เช่น คุณอาจจะโดนบังคับ ขู่เข็ญ จนไม่สามารถทำงาน หรือเลือกในทางที่คุณต้องการและคิดว่าถูกได้

NINE OF SWORDS
ไพ่ใบนี้เหมือนไพ่แนะนำที่ออกมาเตือนว่า คุณคิดมากไปรึเปล่า เครียดหรือกดดันมากไปรึเปล่า ลองดึงดาบทั้ง 9 ออกแล้วคิดตัดสินใจสิ่งต่างๆให้ดีด้วยเหตุผล และมองหาทางแก้ปัญหาจะดีกว่า

TEN OF SWORDS
ไพ่หมายเลข 10 ที่หมายถึงการสมบูรณ์จบสิ้น และไพ่ดาบ ที่หมายถึงความคิด ความรู้ การติดต่อ ไพ่ใบนี้จึงมีความหมายในเชิงการคิดที่จบลง คิดมาก ความกังวล ต่างๆนานาๆมันจะจบลง เพราะรู้สึกว่าเครียดไปมากกว่านี้ไม่ไหวแล้ว ไพ่ใบนี้นอกจากจะคิดมากจนคิดต่อไปไม่ไหว หรือหยุดคิดเรื่องนี้แล้ว ยังมีมุมดีของมันคือ การที่จะมีอนาคตข้างหน้าที่สดใสกำลังรออยู่ เหมือนแสงที่ส่องมาจากปลายฟ้า เหมือนหากเราหยุดคิด หยุดเครียด เราจะได้พบหนทางที่สดใสขึ้น พบวิธีแก้ปัญหาที่เข้ามารุมเร้าได้

PAGE OF SWORDS
ไพ่ดาบ ที่เป็นสัญลักษณ์ ของความคิด สติปัญญา การติดต่อสื่อสาร และไพ่เด็กที่เปรียบเหมือนการเริ่มต้น จุดเปลี่ยนสถานะต่างๆ และการส่งข้อความ ไพ่ใบนี้จึงมีความหมายถึง การความคิดอยู่ในช่วงที่มีการเปลี่ยนแปลง ที่อาจรวมไปถึง การคิดให้รอบคอบ การสงสัย การเริ่มต้นการติดต่อสื่อสาร รวมถึงการเริ่มต้นคิดวิเคราะห์สิ่งใหม่ ๆ จากภาพจะเห็นว่า เด็กดาบคนนี้กำลังเงื้อดาบรออะไรบางอย่างอยู่ ท่ามกลางลมที่เปรียบเสมือนความคิดที่มีการเคลื่อนไหว เด็กคนนี้รอคำตอบ รอความชัดเจน ก่อนที่จะตัดสินใจต่อไป และไม่ใช่แค่รอแต่จะเริ่มดำเนินการถามพูดคุยติดต่อเพื่อให้ได้คำตอบที่ต้องการ รอที่จะฟันดาบลงมาตัดสินใจให้ชัดเจน4

KNIGHT OF SWORDS
ไพ่ของอัศวินถือดาบ ที่หากดูด้วยภาพคงเห็นได้ชัดจากภาพว่า เป็นอัศวินที่พร้อมบุกตะลุย ออกศึกอย่างเต็มที่ โดยเฉพาะไพ่ดาบที่เป็นเรื่องของความคิด เหตุผล การติดต่อสื่อสาร ความหมายของไพ่ใบนี้จึงเหมือนการฝ่าฟัน การดื้อดึง ที่เชื่อมั่นในความคิดของตัวเอง การที่ติดสินใจได้แล้วว่าจะทำยังไง ในความคิดหัวจะค่อนข้างชัดเจน แล้วก็พร้อมลุยไปข้างหน้าอย่างเต็มที่ เพื่อให้ถึงเป้าหมายตามความคิดนั้น ไพ่ใบนี้อาจแปลได้ว่า การที่เราพร้อมตะลุย ฝ่าฟันอุปสรรค เพื่อให้ไปถึงเป้าหมายที่เราคิด และตั้งใจไว้ หรืออาจหมายถึงการฝ่าฟันปัญหา เรื่องที่ไม่เข้าใจกัน จะมีการพูดคุย ถกเถียง ทะเลาะกันได้ เพื่อให้ทุกอย่างกระจ่างขึ้น อาจหมายถึงการได้พบเจอคนที่มีลักษณะนิสัยเป็นอัศวินดาบดังที่กล่าวมา

QUEEN OF SWORDS
ไพ่ราชินีที่มีสัญลักษณ์ของ ธาตุน้ำ คือเป็นผู้ที่ขับเคลื่อนด้วยอารมณ์ภายใน มีความละเอียดอ่อน นึกถึงจิตใจผู้อื่น ถือดาบซึ่งเป็นสัญลักษณ์ของ ธาตุลม แสดงถึงความคิด ตรรกะ เหตุผล และความรวดเร็ว สองสิ่งนี้ผสมกัน ทำให้เธอเป็นคนที่ค่อนข้างจะเป็นคนที่ ใช้เหตุผลควบคุมความอ่อนไหว ความอ่อนโยน รวมถึงความอ่อนแอภายใน เหมือนภายนอกดูแข็งกร้าว แต่ภายในอ่อนโยน แน่นอนว่าเธอเป็นคนเก่ง เป็นหัวหน้าคนได้อย่างดีทีเดียว เธอเป็นคนที่ใช้เหตุผลนำเหนือกว่าอารมณ์ทั้งมวล อะไรดีไม่ดี ก็สามารถตัดสินใจได้ชัดเจน

KING OF SWORDS
ไพ่ราชาเป็นไพ่ธาตุลม ซึ่งหมายถึงความคิด มีตรรกะ มีความเป็นผู้ใหญ่ มีเหตุผลชัดเจน เมื่อเป็นไพ่ดาบด้วยแล้ว ยิ่งเป็นคนที่มีความคิดที่ชัดเจนมากยิ่งขึ้น จนอาจเรียกได้ว่า เป็นคนคิดมากคิดเยอะ มีเหตุผลสุดๆ เป็นราชาแห่งการคิด เลยก็ว่าได้ คนที่ได้ไพ่ขึ้นมาก็หมายถึงคนที่มีเหตุผล ตรรกะสูง ไม่ค่อยมีอารมณ์ขันหรือความโรแมนติก เป็นคนที่ค่อนข้างจะรอบคอบ มองข้อดีข้อเสีย ใช้สมองมากกว่าหัวใจ ในสถานการณ์ต่างๆ ก็ดูจะเป็นเรื่องดี ที่เหตุผลเป็นใหญ่ เพราะไม่ว่าจะทำอะไรก็จะคิดอย่างรอบคอบ มีเหตุผล มองข้อดีข้อเสีย วิเคราะห์อย่างถี่ถ้วน แม้อาจจะดูเยอะไปบ้างก็ตาม แต่ผลลัพธ์ที่ได้ย่อมออกมาสมเหตุสมผลที่สุด



