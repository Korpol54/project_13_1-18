ACE OF CUPS
ถ้วยหมายถึงอารมณ์ ความรู้สึก ไพ่หมายเลข 1 หมายถึงการเริ่มต้น ไพ่ใบนี้จึงหมายถึงการเริ่มต้น อารมณ์ ความรู้สึกใหม่ๆ ซึ่งเราไม่สามารถทราบได้ว่า เป็นความรู้สึกที่ดีหรือไม่ดี แต่โดยส่วนใหญ่ไพ่ใบนี้จะหมายถึงสิ่งที่ดี อาจต้องดูไพ่ประกอบอื่นๆ ดังนั้นถ้าแปลในเรื่องต่างๆจึงเรียกได้ว่า มีโอกาสที่จะได้ประสบพบเจอ คน หรือเหตุการณ์ที่ทำให้เราได้รับความรู้สึกใหม่ๆ เช่น ความรัก ความตื่นเต้น รวมไปถึงความเศร้าและเสียใจ ไพ่ใบนี้ยังหมายถึงความคิดที่สร้างสรรค์ใหม่ๆในเชิง ศิลปะ ที่ใช้อารมณ์ เช่น บทเพลง บทกวี ได้อีกด้วย

TWO OF CUPS
ไพ่ใบนี้เหมือนความเข้ากันได้ของคนสองคน การแลกเปลี่ยนอารมณ์ความรู้สึกกันได้อย่างลงตัว มีความเข้าใจ ความรู้สึกดี ไปจนถึงรักกันอย่างหวานชื่น ไพ่ใบนี้ถ้าให้มองถึงเรื่อง การงาน การเงิน ก็เรียกได้ว่าเป็นช่วงเวลาที่อารมณ์คุณโอเคกับเรื่องต่างๆ ไม่ว่าจะเรื่องการทำงาน หรือความสัมพันธ์กับเพื่อนร่วมงาน ทุกอย่างลงตัว ทำให้คุณมีความสุขในสถานการณ์นี้ หากเป็นการประสานงาน ติดต่อไพ่ใบนี้ก็มีความหมายที่ดีว่าจะคุยกันถูกคอ

THREE OF CUPS
ความหมายของไพ่ใบนี้หมายถึงเรื่อง เพื่อน เป็นส่วนใหญ่ การได้พบปะ สังสรรค์ กับเพื่อนฝูง ถ้ามองเป็นเรื่องอื่นๆ ก็จะมีคีย์เวิร์ด ที่เรื่อง เพื่อน ความเข้าใจกัน ความสุขหลังจากได้ร่วมงานกัน ซึ่งไพ่หมายเลข 3 ที่หมายถึงการสังเคราะห์ การรวมสิ่งต่างๆเข้าด้วยกันเพื่อเป็นสิ่งใหม่ ก็เหมือนไพ่ใบนี้ที่รวมอารมณ์ของเพื่อน เพื่อนร่วมงาน เข้ามาเป็นอันหนึ่งอันเดียวกัน

FOUR OF CUPS
ถ้วยที่ยื่นเข้ามาเปรียบเสมือนไพ่ 1 ถ้วย โอกาสใหม่ๆที่เข้ามา โอกาสที่ทำให้ได้พบกับความรู้สึกใหม่ๆ ได้พบกับความรัก ความตื่นเต้นใหม่ๆ แต่ชายคนนี้ก็ไม่รับถ้วยที่ยื่นให้มา และก็ไม่เลือก ถ้วยที่วางไว้ มองในความหมายโดยรวมไพ่ใบนี้เหมือน มีสิ่งที่ลังเล สิ่งที่ทำให้รู้สึกยังไม่พร้อม ยังไม่โอเค ที่จะรับโอกาสใหม่ๆได้ อาจเป็นได้จากประสบการณ์ความรู้ที่ผ่านมา ที่ทำให้คนที่ได้ไพ่ใบนี้ไม่พร้อมรับโอกาสใหม่ ๆ

FIVE OF CUPS
ไพ่ใบนี้มีความหมายถึงความโศกเศร้า เสียใจ เสียดาย สิ่งเก่า ๆ ที่พังไป ถ้วยที่หกไป จนทำให้ลืมสนใจมองสิ่งที่ยังเหลืออยู่ สิ่งที่ดี ๆ ใกล้ตัว ดั่งถ้วย 2 ถ้วยที่ตั้งอยู่ และตัดขาดจากสิ่งที่มั่นคง สิ่งที่ยึดถือ ซึ่งหมายถึงบ้าน ครอบครัว เพื่อนฝูง โดยมีสายน้ำที่เปรียบเหมือนอารมณ์กั้นขวางไว้ ต้องเดินไปข้ามสะพานซึ่งอยู่ไกลออกไปเท่านั้น ความหมายของไพ่ใบนี้ เน้นไปในทางอารมณ์จากการสูญเสียซะมากกว่า เพราะเป็นไพ่ถ้วยจึงหมายถึงอารมณ์ คนที่ได้ไพ่ใบนี้อาจจะพบการสูญเสียที่ทำให้รู้สึกเสียใจ ไม่ว่าจะเรื่องเงิน เรื่องงาน ความรัก หรืออะไรก็ตาม และไม่เปิดใจที่จะเดินหน้าต่อไป แม้โอกาสจะมีเข้ามาก็ตาม

SIX OF CUPS
ไพ่ใบนี้หมายถึง ความรู้สึกในอดีต ที่กำลังกลับมา จากภาพเป็นตัวแทนของอดีตในวัยเยาว์ มีเพื่อนข้างบ้าน อยู่ในหมู่บ้านที่มั่นคงอบอุ่น ไพ่ใบนี้ตีความได้หลายหลาย ด้วยคีย์เวิร์ด ความรู้สึกเก่าๆ มันเป็นความรู้สึกดีๆ เช่น การได้นึกถึงวันเก่าๆ กลับบ้านเกิด การได้เจอพบปะเพื่อนเก่า และไพ่ใบนี้ยังหมายถึงการได้รับของขวัญจากคนที่รู้จักกันมาก่อนอีกด้วย

SEVEN OF CUPS
ไพ่ใบนี้หากดูกันที่ความหมายเหมือนเป็นความเพ้อฝัน ภาพจินตนาการที่เกิดขึ้น เหมือนฝันหวานว่าถ้าทำนู่นนี่แล้วจะได้ผลลัพธ์ที่ดี ฝันคิดไปมากมาย แต่ก็ไม่เลือกให้ชัดเจนซักที หากได้ไพ่ใบนี้ก็จะหมายความว่า คุณคิด คุณฝัน ทางเลือกมากมายเอาไว้ แต่คุณก็ยังไม่เลือก ยังไม่ลงมือทำ มันถึงเวลาที่คุณจะต้องเลือก ต้องลงมือทำเปลี่ยนความคิดความคิดให้เป็นความจริง หากเป็นเรื่องการงาน เงิน ก็ดูเป็นการตัดสินใจเรื่องงาน เงินที่ตัดสินใจไม่ได้ ยังเป็นการเพ้อฝันคิดไปก่อน ความหมายของไพ่ใบนี้อาจจะหมายถึงสิ่งที่เป็นนามธรรมจับต้องไม่ได้ เช่น งานเกี่ยวกับศิลปะ การคิดสร้างสรรค์ หรือแม้แต่โปรแกรมเมอร์ งานด้านไอที การติดต่อผ่านทางออนไลน์

EIGHT OF CUPS
ไพ่ใบนี้มีความหมาย หมายถึงการเดินออกจากปัญหา จากสิ่งและอารมณ์ที่รบกวนจิตใจเราให้ขุ่นมัว ถ้วยก็คืออารมณ์ ถ้าหากสิ่งไหนที่ไม่โอเค ทำให้อารมณ์เราไม่โอเค ทำให้คุณรู้สึกเศร้าหมอง คุณก็พร้อมที่จะทิ้งมันไว้ แล้วเดินจากไปอย่างสงบ หรืออาจหมายความได้ว่า คุณทิ้งอารมณ์ที่ไม่โอเค ได้และพร้อมที่จะเดินหน้าต่อไปมองหาถ้วยใหม่ ทั้งนี้จากรูปอาจหมายถึงการออกเดินทางได้อีกด้วย

NINE OF CUPS
ความหมายของไพ่ทั่วไปหมายความว่า การพอใจ การได้รับการเติมเต็มในสิ่งที่ต้องการ เพียงแต่ว่า ปกติการครบสมบูรณ์ของถ้วย คือ 10 ถ้วย แต่ชายคนนี้มีแค่ 9 ถ้วยก็พอใจแล้ว ความหมายอีกอย่างจึงเหมือนกับว่า มีความสุข มีความพอใจ มั่นใจเกินเหตุ เกินความเป็นจริง เหมือนมีแค่ 9 ถ้วยก็อวดแล้ว ซึ่งมันก็รวมไปถึงการหลงตัวเองได้อีกด้วย

TEN OF CUPS
ไพ่ใบนี้เป็นไพ่หมายเลข 10 ซึ่งเป็นไพ่ที่เรียกได้ว่า มีความสมบูรณ์พร้อมไปด้วยถ้วย ซึ่งถ้วยก็คืออารมณ์ จึงตีความหมายและคีย์เวิร์ดได้ว่า เป็นไพ่ที่สมบูรณ์พร้อมทางด้านอารมณ์ หรือก็คือมีความสุขสมหวัง หากได้ไพ่ใบนี้ไม่ว่าเรื่องไหนก็ดูจะสุขสมหวังไปหมด ทุกอย่างดูราบรื่น มีความสุข อะไรๆก็เข้ากันได้ไปหมด ซึ่งไพ่ใบนี้เนื่องจากเป็นทางด้านอารมณ์ แม้ภายนอกทางกายภาพเช่น เรื่องเงิน หรือเรื่องงานอาจจะมีปัญหาบ้าง แต่ถ้าคุณมีความสุขอย่างมาก ไพ่ใบนี้ก็เป็นคำตอบได้เช่นกัน แต่ส่วนใหญ่ ต้องเรื่องงานและเงินดี จึงส่งผลให้อารมณ์ ซะส่วนใหญ่ครับ จึงพูดได้ว่าไพ่ใบนี้เป็นผลที่เกิดจากสิ่งดีๆที่เข้ามาให้เราสมหวังได้ครับ นอกจากนี้ไพ่ใบนี้ยังหมายถึง การมีครอบครัวที่มีความสุข ได้อีกด้วย ไพ่ใบนี้มีเรื่องต้องระวังคือ มันมีความเกี่ยวข้องกับอารมณ์ ก็เหมือนอาจจะมีความฝันหวาน การคิดเพ้อฝันถึงความสุขจนเกินไปได้ บางทีก็เหมือนคิดไปเองหรือมีความสุขเกินความเป็นจริง

PAGE OF CUPS
ตัวเด็กที่มีความหมายถึง ความเด็ก การเริ่มหรือเปลี่ยนแปลง และข้อความ ด้วยชุดที่ทันสมัยที่แสดงให้เห็นว่า เด็กคนนี้มีความคิดสร้างสรรค์ รวมถึงถ้วยที่สื่อถึง อารมณ์ จึงหมายถึง ความคิดสร้างสรรค์ การเริ่มต้นหรือการเปลี่ยนแปลงไปยังสิ่งใหม่ที่มีความคิดสร้างสรรค์ แต่เนื่องจากไพ่ยังเป็นเด็กที่เหมือนรออะไรบางอย่างอยู่ จึงเปรียบเสมือน คนที่รอความรู้สึก และปลาก็คือตัวแทนของสิ่งที่อยู่ลึกๆข้างในจิตใจของเรา ความรู้สึกลึกๆ มันได้โผล่ขึ้นมาครับ ไพ่ใบนี้จึงเหมือนกับกำลังอยู่ในช่วงที่ความรู้สึกจริงๆในใจ หรือมีสิ่งที่ทำให้ความรู้สึกของเราเปลี่ยนไปมันผุดขึ้นมา เป็นช่วงที่กำลังจะเกิดการเปลี่ยนแปลง ไพ่ใบนี้ความหมายจึงเน้นไปที่เรื่อง อารมณ์ การเปลี่ยนแปลงไปสู่สิ่งใหม่ ความคิดสร้างสรรค์ ถือเป็นไพ่ที่ดี ที่ทำให้เราอารมณ์ดีได้ครับ รวมถึงการได้พบเจอคนที่มีความคิดที่เด็กกว่า มีความคิดสร้างสรรค์ เปนแฟชั่นนิสต้า อาจหมายถึงการได้รับข่าวสารที่ดีที่ทำให้อารมณ์เราดีขึ้นได้ครับ

KNIGHT OF CUPS
อัศวินมีความหมายถึง การกระทำ การพัฒนา เดินหน้า ไพ่ใบนี้จึงแปลได้ถึงคนที่มีการเดินทาง เดินหน้าตามเส้นทางที่หัวใจ ความรู้สึกตัวเองต้องการ จะต่างจากเด็กถ้วยที่ยังยืนรออยู่ ความหมายของไพ่ใบนี้จึงหมายถึง คนที่เลือกเดินหน้าไปตามเส้นทางที่หัวใจและตัวเองต้องการ โดยเป้าหมายการเดินทาง หรือการกระทำในครั้งนี้ จะนำพามาซึ่งความรู้สึกที่ดี ที่เราต้องการ ถ้าถามถึงการเงิน การเงิน อาจเป็นไพ่ที่ไม่ได้บอกว่าการงาน การเงินจะดีนัก แต่เป็นไพ่ที่บอกว่า เรารู้สึกดีกับสิ่งที่จะเกิด ต่อให้งานไม่ดี เงินไม่ดี แต่ก็สามารถรู้สึกดีมีความสุขได้ ไพ่ใบนี้อาจหมายถึงการเดินทางใกล้แหล่งน้ำ ทะเล แม่น้ำ ได้ด้วย

QUEEN OF CUPS
ปกติไพ่ราชินีจะมีลักษณะเหมือนแม่ มีความอ่อนโยน เข้าถึงอารมณ์ความรู้สึกผู้อื่นได้ง่าย กำลังพิจารณามองถ้วยที่ปิดอยู่ ถ้วยที่ปิดอยู่ ปลา หอย และทะเลที่อยู่รอบๆ เปรียบเสมือนสิ่งที่อยู่ภายในจิตใจลึกๆ ใต้จิตสำนึกลงไป ซึ่งก็หมายความว่า ราชินีคนนี้ สามารถเข้าอกเข้าใจความรู้สึกของตัวเอง และยังเข้าใจความรู้ของคนอื่นได้อย่างดี มีความอ่อนโยน อ่อนหวาน โรแมนติก อีกทั้งยังมีเซนส์ที่ดีอีกด้วย ความหมายของไพ่ใบนี้ก็หมายถึงผู้หญิงที่มีสเน่ห์ มีความเป็นแม่ที่เด่นในเรื่องความรู้สึก เข้าอกเข้าใจความรู้สึก และอารมณ์ทั้งของตัวเองและผู้อื่นได้ดี เป็นคนอ่อนโยน และอ่อนไหวได้ง่าย เป็นคนที่มีเซนส์ดี คาดเดาสิ่งๆต่างๆได้ถูกต้อง ถ้าดูจากท่าทางของราชินีคนนี้ ค่อนข้างจะกังวลอยู่ไม่น้อย การจ้องถ้วยที่เปรียบเสมือนความรู้สึกหรือความรัก ด้วยท่าทางกังวลแบบนี้ แสดงให้เห็นว่า เป็นคนที่มีอารมณ์ที่อ่อนไหวจนทำให้กังวลไปจนเกินเหตุ บางทีก็ออกแนวน้อยใจได้ง่าย นอกจากนี้ยังแปลได้ถึงผู้หญิงที่อยู่ในช่วงนั้นของเดือนได้อีกด้วย เนื่องจากอารมณ์ช่วงนั้นจะอ่อนไหวเป็นพิเศษ

KING OF CUPS
ความเป็นราชาเป็นธาตุลม ถ้วยเป็นธาตุน้ำ จึงเหมือนคนที่มีทั้งเหตุผลและอารมณ์ควบคู่กันไป เรียกได้ว่า ไม่ใช่คนที่ใช้ความรู้เหตุผลเพียงอย่างเดียว แต่ยังสามารถเข้าอกเข้าใจผู้อื่น เข้าใจความรู้สึกผู้อื่น มีความใจดี โรแมนติกอีกด้วย ความหมายของไพ่ใบนี้ ไม่ว่าจะเรื่องงานเรื่องเงินจะหมายถึงความสมดุลทางความรู้สึกและความคิด ทุกอย่างเลยดูราบรื่น ไม่มีปัญหาอะไรเข้ามาให้หม่นหมองใจและเครียด ไพ่ใบนี้ยังหมายถึง การได้พบชายที่มีความเป็นผู้ใหญ่ที่ใจดี เข้าอกเข้าใจผู้อื่นและมีเหตุผล


